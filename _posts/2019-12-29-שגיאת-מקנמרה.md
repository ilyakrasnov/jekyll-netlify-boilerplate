---
layout: post
title: שגיאת מקנמרה
author: shiran
date: '2019-12-29 07:50:46'
intro_paragraph: 'והפעם - קשה, אבל הכי טוב'
image: uploads/
---

**שגיאת מקנמרה**

אחת הטעויות הנפוצות בניתוח נתונים הוא ייחוס חשיבות מירבית למה שניתן למדוד בקלות, על פני מה שקשה או לא ניתן למדידה כלל, לעיתים עד כדי התעלמות והנחה שמה שלא ניתן למדוד בקלות לא קיים. התמקדות במדדים קיימים והתעלמות מהתמונה כולה סופה בהסקת מסקנות לא נכונות.

שגיאת מקנמרה נקראת על שמו של רוברט מקנמרה. מקנמרה היה אדם מצליח מאוד. הוא סיים את לימודיו בהרווארד עם תואר שני במנהל עסקים בשנת 1939. בהמשך הפך לנשיא של יצרנית הרכב האמריקני פורד, ולבסוף שימש כשר ההגנה האמריקני במלחמת וייטנאם.

מקנמרה היה ידוע בתקופתו בפורד בבחירת מדדים כמותיים וביצוע אופטימיזציה של תהליכים לשיפור היעילות, העלויות והאיכות באמצעות תוצאות המדדים האלה. אך שיטה זו התגלתה כשגיאה חמורה.

**לדוגמה,**

מקנמרה הביא את אותה גישה למלחמת וייטנאם, שם המדד העיקרי בו השתמש כדי לקבוע הצלחה היה ספירת גופות. גישה זו נכשלה, ספירת גופות היא מדד גרוע לאופן התקדמותה של מלחמה. שכן, ישנם פרמטרים רבים נוספים שיש לקחת בחשבון כגון: מצב הרוח של הציבור, כיבוש שטח, התקדמות אסטרטגית וכו'. 

**דוגמה נוספת,** 

מדידה כמותית של פרמטרים שונים בעולם העסקים היא כמובן מכרעת. לרוע המזל, שגיאת מקנמרה קיימת כיום בעסקים רבים, שם נמדד מה שקל למדידה, וקיימת התעלמות ממה ששקשה למדוד. לאחר מכן הדגש בניסיון לייעול הוא על מה שנמדד, תוך התעלמות מכל השאר. לרוע המזל, זה יכול לגרום לנו להיות עיוורים לגבי מה שקורה באמת בתוך העסק.

נניח שמדובר באפליקציה בתשלום שמוכרת חבילות של מנויים (שנתי, חצי שנתי וחודשי) והוחלט בשנה מסויימת על עליית מחירים. לאחר מדידת ההכנסה השנתית של שנה לפני ואחרי השינוי במחירים נראה כי הייתה עליה בהכנסה.

מזל טוב, עליית המחירים הצליחה נכון? לא בהכרח!

מה אם אחוז האנשים המבטלים את המנוי במועד החידוש גדל? מה אם רוב ההכנסה בשנה שלאחר השינוי נבעה מהמנויים השנתיים והחצי שנתיים שהחלו את המנוי שנה קודם ובעצם נאלצו להישאר מנויים? מה אם כמות המנויים השנתית ירדה משמעותית לעומת כמות המנויים החודשית? מאוד יתכן שאין כל כך הרבה מה לחגוג.

על ידי התמקדות בכותרות של מדדים הקלים למדידה, העסק יכול לפספס את מה שקורה באמת עם המשתמשים שלו. על ידי העמקה ושימוש בנתונים איכותיים כמו גם בנתונים הקשים למדידה, יכול העסק לראות את הסוגיות האמיתיות, כמו גם את ההזדמנויות העומדות בפניו.



**Photo by Hưng Nguyễn Việt**


